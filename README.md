In un veicolo convenzionale, la richiesta del conducente viene soddisfatta dall'unico dispositivo meccanico di generazione dell'energia disponibile, ossia l'ICE.
Negli HEVs è necessario prendere un'ulteriore decisione su come distribuire la richiesta di potenza del conducente tra le diverse sorgenti di energia disponibili. È quindi necessaria una strategia di gestione dell'energia (EMS) per determinare la ripartizione della potenza in ogni istante.

Questo lavoro é incentrato sull’ottimizzazione del flusso di potenza tra le fonti energetiche (ICE ed EM), che costituiscono il powertrain di un HEV con architettura parallela, su un orizzonte definito.
L’ottimizzazione consiste nel decidere la quantità di potenza fornita in ogni istante dalle fonti energetiche di bordo, in funzione della potenza richiesta, attraverso lo sviluppo di diverse strategie di controllo o di gestione dell’energia (EMSs). L’intento è cercare un compromesso ottimale tra il consumo totale di carburante e la perdita di energia immagazzinata nella batteria (Charge-Sustaining) su un orizzonte di ottimizzazione definito soddisfacendo la potenza richiesta e rispettando tutti i vincoli operativi.
Le prestazioni delle strategie di controllo vengono testate e confrontate simulando cicli di guida standardizzati che emulano condizioni di guida differenti (urbano, extra-urbano, combinato). In particolare, i cicli di guida forniscono le fluttuazioni di velocità nel tempo, da cui è possibile capire come si comporta il veicolo, ovvero, come opera il powertrain per la maggior parte del tempo (si ricavano accelerazione, sforzo di trazione, coppia, potenza, ecc.).

La gestione energetica degli HEVs comporta il rispetto di una serie di vincoli che possono essere di natura locale e/o globale. Quando si prende una decisione di controllo, la strategia implementata deve essere in grado di tenere conto delle limitazioni fisiche dei componenti del gruppo propulsore, ad esempio la coppia massima dell'ICE o la corrente minima della batteria, che costituiscono vincoli locali. Inoltre, anche il valore di una certa variabile di stato del sistema potrebbe essere soggetto a soddisfare un requisito predefinito. Ad esempio, i vincoli locali sono spesso applicati per mantenere il SoC della batteria entro un intervallo prestabilito. D'altra parte, la maggior parte delle volte è richiesto un valore SoC target al termine del ciclo di guida.

Tra le differenti tecniche di controllo ottimo, i metodi di ottimizzazione analitica utilizzano una formulazione analitica del problema per trovare una soluzione al problema della gestione dell'energia negli HEVs. Inoltre, possono essere utilizzati per rendere la soluzione numerica più veloce di quella che si otterrebbe utilizzando un metodo puramente numerico, come la programmazione dinamica (DP).
Il Principio Minimo di Pontryagin (PMP) è uno degli approcci di controllo analitico più utilizzati per la gestione energetica degli HEVs. È stato dimostrato che, in determinate condizioni, il PMP fornisce una soluzione non causale che è globalmente ottimale.  
Nel campo dei metodi di controllo basati su modelli implementabili in tempo reale, diversi sforzi di ricerca sono stati dedicati alla strategia di minimizzazione del consumo equivalente adattiva (A-ECMS), una sua variante della strategia di consumo minimo equivalente (ECMS).

Il Principio Minimo di Pontryagin (PMP) e la Strategia di Minimizzazione del Consumo Equivalente (ECMS), sono strategie di gestione dell’energia che consentono di ripartire in modo ottimale, tra ICE ed EM, la potenza da fornire alle ruote (già nota a priori dal ciclo di guida) in ogni istante temporale, sulla base dei vincoli di sistema imposti, per un risparmio di carburante e riduzione delle emissioni ottimale.
In altre parole, lo scopo di queste tecniche è quello di minimizzare una funzione costo, come può essere il consumo di carburante, attraverso il controllo ottimale del flusso energetico, rispettando le varie condizioni al contorno (vincoli di sistema).

